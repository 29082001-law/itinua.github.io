---
layout: article
categories: [a1, actual]
title: Відкриття рахунків за кордоном
img: vidkruttyaRaxZaKordonom.jpg
author: katerina-britskaya
---
Для того, щоб відкрити рахунок за кордоном резиденту не потрібно отримувати попередніх дозволів чи ліцензій, але потрібно повідомити
НБУ протягом 3 днів з моменту відкриття. А для того, щоб зараховувати кошти на закордонний рахунок слід отримати індивідуальну ліцензію 
НБУ на розміщення валютних цінностей на рахунках за межами України. Під розміщенням валютних цінностей розуміють як зарахування коштів 
(іноземної валюти) на рахунок, так і наявність залишку на такому рахунку.

Індивідуальна ліцензія видається строком на 1 рік (для компаній та ФОП) та 3 роки (для фізичних осіб, які не є підприємцями). 
Законодавством не передбачена можливість продовжувати строк дії ліцензії, а відтак в разі, якщо строк дії ліцензії закінчився, а нова 
ліцензія неоформлена, то на наступний робочий день після закінчення строку дії ліцензії, всі кошти, що залишились на рахунку повинні, 
бути зняті і ввезені чи перераховані в Україну. 
 
Одна ліцензія НБУ дає можливість зараховувати кошти на закордонний рахунок чи рахунки, які відкриті в одному іноземному банку.

За загальним правилом ліцензію потрібно отримувати до зарахування грошей на рахунок. Але із правила є винятки – в деяких випадках 
ліцензію можна оформити постфактум. Зокрема це стосується резидентів, що перебувають за кордоном, там відкривають рахунок і користуються 
ним. В даному випадку отримати ліцензію прийдеться лише після повернення в Україну. Для цього резиденту дається 2 місяці (для осіб, які 
перебували за кордоном менше як 183 дні поспіль) та 24 міс (для осіб, які перебували за кордоном більше як 183  дні поспіль). 

На сьогоднішній день досить поширеною стала практика використання карток Payoneer, які видаються клієнту без відкриття банківського 
рахунку, та криптовалюти (Bitcoin, Devcoin та інш.). Питання правомірності використання карточок Payoneer без отримання спеціального 
дозволу є суперечливим. З одного боку це є карточка, яка до банківського рахунку не прив’язується, з іншого боку НБУ вважає, що така 
картка є рахунком, який відкритий за межами України, а для зарахування валютних цінностей на рахунок необхідно отримувати індивідуальну
ліцензію.  Трохи інша ситуація з криптовалютою. Так як через цю систему перераховуються віртуальні гроші, які  не підпадають під 
визначення поняття «валютні цінності», яке надано в Декреті КМУ №15-93, то отримання індивідуальної ліцензія для зарахування такого 
виду «грошей» прямо не передбачена законодавством України. 

За порушення правил валютного регулюванню правопорушника може бути притягнуто до адміністративної та фінансової відповідальності. 
Зокрема, за незаконне використання рахунків за межами України передбачається штраф в розмірі від 17 тис до 34 тис грн, а за здійснення
операцій з валютними цінностями, що потребують одержання індивідуальної  ліцензії НБУ без її одержання - штраф у сумі коштів, що 
перебували на рахунку за весь період існування такого рахунку. 

*Законодавство, що використовується в статті:*

* *[Постанова Правління НБУ № 485 Про порядок видачі індивідуальних ліцензій на розміщення  резидентами валютних цінностей на рахунках за межами України](http://zakon2.rada.gov.ua/laws/show/z1413-04)*
* *[Декрет КМУ «Про систему валютного регулювання та валютного контролю» № 15-93](http://zakon5.rada.gov.ua/laws/show/15-93)*
* *[Кодекс України  про адміністративні правопорушення](http://zakon0.rada.gov.ua/laws/show/80731-10)*
* *[Господарський кодекс України](http://zakon5.rada.gov.ua/laws/show/436-15)*
