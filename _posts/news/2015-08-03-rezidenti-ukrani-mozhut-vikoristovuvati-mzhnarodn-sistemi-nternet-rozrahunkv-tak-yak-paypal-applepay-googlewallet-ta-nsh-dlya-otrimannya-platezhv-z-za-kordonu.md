---
layout: article
categories: [news]
title: Резиденти України можуть використовувати міжнародні системи інтернет-розрахунків
(такі як PayPal, ApplePay, GoogleWallet та інші) для отримання платежів з-за кордону
---
Національний банк України відзначає та вітає жвавий інтерес бізнесу та інтернет-спільноти України до використання 
сучасних систем розрахунків у мережі Інтернет (таких як PayPal, ApplePay, GoogleWallet та інших міжнародних систем 
інтернет-розрахунків). Одним з завдань Національного банку України є розширення можливостей для резидентів України 
використання надійних 
та перевірених систем міжнародних розрахунків, що визнані та використовуються у світі.
 
Вітчизняне законодавство дає змогу резидентам України застосовувати міжнародні системи інтернет-розрахунків для 
надсилання та отримання транскордонних платежів на рахунки резидентів в українських банках. З метою вдосконалення 
здійснення таких платежів, а також для прискорення появи на українському ринку платіжних послуг відомих сучасних 
міжнародних систем інтернет-розрахунків (таких як PayPal, ApplePay, GoogleWallet та інших міжнародних систем 
інтернет-розрахунків) Правління Національного банку України прийняло зміни до положень про порядок реєстрації 
платіжних систем, учасників платіжних систем та операторів послуг платіжної інфраструктури (затвердженого постановою
Правління Національного банку України від 04.02.2014 № 43, зареєстрованого в Міністерстві юстиції України 05.03.2014 
за № 348/25125) та про електронні гроші в Україні (затвердженого постановою Правління Національного банку України 
від 04.11.2010 № 481, зареєстрованого в Міністерстві юстиції України 24.12.2010 за № 1336/18631). Таким чином 
Національний банк України реалізував перший етап впровадження змін щодо спрощення отримання транскордонних 
платежів резидентами і створив умови для використання функціональних можливостей та базових сервісів міжнародних 
систем інтернет-розрахунків під час здійснення резидентами України транскордонних операцій, а саме:

1) відправлення коштів з України з використанням платіжних карток для розрахунків або для зарахування на e-wallets 
для подальших розрахунків;

2) отримання резидентами (як фізичними особами, так і підприємцями) коштів за продані товари/послуги від нерезидентів;

3) використання більшості доступних сервісів електронних грошей в подальшому тощо.
 
Для цього Національний банк України забезпечив спрощений порядок реєстрації міжнародних систем інтернет-розрахунків,
які створені в країнах, де впроваджені високі стандарти у фінансовій сфері та міжнародні стандарти оверсайта платіжних 
систем і систем розрахунків. Міжнародні системи інтернет-розрахунків (такі як PayPal, ApplePay, GoogleWallet та інші) 
мають право здійснювати повноцінну діяльність в Україні після внесення відомостей про них до Реєстру платіжних систем, 
систем розрахунків, учасників цих систем та операторів послуг платіжної інфраструктури.
 
Надалі Національний банк України планує розробити зміни до законодавства, у тому числі до Закону України "Про платіжні 
системи та переказ коштів в Україні" (до кінця 2015 року), що дасть змогу розширити можливості використання електронних 
грошей резидентами України. У I кварталі 2016 року планується реалізація третього етапу лібералізації валютного 
законодавства для забезпечення використання резидентами України всього спектра послуг, що надають міжнародні системи 
інтернет-розрахунків.
