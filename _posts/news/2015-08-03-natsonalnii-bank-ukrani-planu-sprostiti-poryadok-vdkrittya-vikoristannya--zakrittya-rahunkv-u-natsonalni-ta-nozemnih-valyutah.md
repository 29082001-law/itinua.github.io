---
layout: article
categories: [news]
title: Нацбанк України планує спростити порядок відкриття, використання і закриття рахунків у національній та іноземних валютах
---
Удосконалення платіжної системи країни є частиною реформування її фінансового сектору.
 
Так з метою забезпечення виконання вимог законів України та вдосконалення порядку відкриття і закриття 
рахунків суб’єктам господарювання Національний
банк України розробив проект постанови Правління Національного банку України "Про затвердження Змін до 
Інструкції про порядок відкриття, використання і закриття рахунків у національній та іноземних валютах" 
(далі – проект Постанови).
 
Проектом Постанови передбачається зменшення кількості документів, що подаються суб’єктами господарювання 
до банку під час відкриття рахунків у банках України, що насамперед зменшить їх витрати та сприятиме спрощенню
ведення бізнесу в Україні.
 
Зокрема, передбачається скасувати вимоги Інструкції про порядок відкриття, використання і закриття рахунків у
національній та іноземних валютах, затвердженої постановою Правління Національного банку України від 12 листопада 
2003 року № 492, щодо обов’язкового подання суб’єктами господарювання копії виписки з Єдиного державного реєстру 
та встановити вимогу для банку самостійно отримувати відомості про клієнта з Єдиного державного реєстру.
 
Крім того:
- запроваджено можливість формування банком справи з юридичного оформлення рахунку клієнта в електронному вигляді;
- приведено у відповідність норми Інструкції № 492 до норм Закону України "Про запобігання та протидію легалізації
(відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового 
знищення" у частині здійснення банком ідентифікації та верифікації клієнтів [передбачено обов’язок банку здійснювати 
верифікацію клієнта шляхом установлення відповідності особи клієнта в його присутності отриманим від нього ідентифікаційним
даним та перевірки чинності (дійсності) поданих клієнтом офіційних документів];
- приведено у відповідність норми Інструкції № 492 до норм Закону України "Про внесення змін до Податкового кодексу України
(щодо спрощення умов ведення бізнесу)" стосовно вдосконалення порядку взяття рахунків платників податків на облік 
контролюючими органами (упровадження принципу мовчазної згоди під час неотримання повідомлення від контролюючого органу 
про взяття рахунку суб’єкта господарювання на облік);
- приведено у відповідність норми Інструкції № 492 до норм Закону України "Про внесення змін до деяких законодавчих актів 
України (щодо умов повернення строкових депозитів)" щодо визначення умов дострокового повернення строкових вкладів 
(депозитів) клієнтів [Законом скасовується право клієнта на одержання строкового вкладу (депозиту) на його першу вимогу];
- з метою лібералізації валютного законодавства розширено режим функціонування поточних рахунків фізичних осіб – резидентів 
та нерезидентів в іноземній валюті;
- спрощено порядок відкриття рахунків для нерезидентів-інвесторів у частині посвідчення справжності підписів у картці із
зразками підписів;
- спрощено порядок закриття рахунків для клієнтів, у яких незавершений зовнішньоекономічний контракт (відповідно до 
пропозицій Департаменту відкритих ринків).
 
Ураховуючи важливість зазначених змін, Національний банк України вніс на громадське обговорення проект Постанови. 
Пропозиції та зауваження до проекту Постанови приймаються до 03 вересня 2015 року на поштову та електронну адреси 
Національного банку України.

Поштова адреса: 01601, м. Київ, вул. Інститутська, 9, Департамент платіжних систем Національного банку України.
Електронна адреса: 25PLAS@U0H0, OLHA.HALIANT@BANK.GOV.UA
