---
layout: article
categories: [news]
title: ДФС розповіла про зміни в обов'язкових реквізитах податкових накладних
---
ПРАВОВА ПОДІЯ:

У листі № 27651/7/99-99-19-03-02-17 ДФС розказала про зміни в обов'язкових реквізитах податкової накладної у зв'язку з 
прийняттям Закону від 16 липня 2015 року № 643-VIII «Про внесення змін до Податкового кодексу України щодо удосконалення
адміністрування податку на додану вартість» (далі - Закон № 643).

ВПЛИВ НА БІЗНЕС:

Законом № 643 виключено з переліку обов'язкових такі реквізити податкової накладної, як «Місцезнаходження 
(податкова адреса продавця)» та «Вид цивільно-правового договору».

При цьому обов'язковими реквізитами податкової накладної залишаються:

* порядковий номер податкової накладної;

* дата виписки податкової накладної;

* повна чи скорочена назва, зазначена в статутних документах, юрособи або ПІБ фізособи, зареєстрованої як платник
ПДВ, - продавця товарів/послуг;

* податкові номери платників податку (продавця та покупця);

* повна чи скорочена назва, зазначена в статутних документах, юрособи або ПІБ фізособи, зареєстрованої як платник ПДВ, - 
покупця (одержувача) товарів/послуг;

* опис (номенклатура) товарів/послуг та їхня кількість, обсяг;

* ціна поставки без урахування податку;

* ставка податку та відповідна сума податку в цифровому значенні;

* загальна сума коштів, які підлягають сплаті з урахуванням податку;

* код товару згідно УКТ ЗЕД (для підакцизних товарів і товарів, ввезених на митну територію України).

Форма податкової накладної, форма розрахунку коригування кількісних і вартісних показників до податкової накладної
(далі - розрахунок коригування) та порядок їх заповнення затвердженінаказом Мінфіну № 957 з урахуванням змін, внесених 
наказом Мінфіну № 13 (далі - Порядок № 13).

До внесення змін до форм податкової накладної / розрахунку коригування в частині виключення з них реквізитів, які не 
передбачені новою редакцією п. 201.1 ст. 201 р. V ПК, а також реквізитів, що втратили актуальність у зв'язку із 
запровадженням системи електронного адміністрування ПДВ, податкова накладна / розрахунок коригування складаються 
за формою, встановленою Порядком № 13, але з урахуванням норм Закону № 643.

З дати набрання чинності Законом № 643 платники податків при складанні податкової накладної / розрахунку коригування 
можуть не заповнювати в їх заголовній частині поля реквізитів, які не визначені п. 201.1 ст. 201 розділу V ПК як
обов'язкові, а саме:

* місцезнаходження (податкова адреса продавця);

* місцезнаходження (податкова адреса покупця);

* номер телефону (продавця та покупця);

* вид цивільно-правового договору, його номер і дата;

* форма проведених розрахунків.

При цьому наявність чи відсутність у податковій накладній / розрахунку коригування заповнених полів реквізитів 
заголовної частини, які не є обов'язковими, не може бути підставою для виключення податкової накладної / розрахунку 
коригування зі складу податкового кредиту, якщо немає інших підстав для його зменшення.

Таблична частина податкової накладної / розрахунку коригування, яка визначає опис і номенклатуру товару, до 
затвердження нової форми податкової накладної / розрахунку коригування заповнюється без змін.

Порядок складання податкових накладних / розрахунків коригування, визначений у цьому листі, поширюється на 
податкові накладні / розрахунки коригування, складені починаючи з дня набрання чинності Законом № 643, включаючи 
такий день.

ПРОТЕ:

Варто зазначити, що ДФС досить оперативно підготувала роз'яснення. Сподіваємося, що й нову форму накладної Мінфін 
затвердить без особливих затримок.

на основі матеріалів ЛІГА: ЗАКОН
